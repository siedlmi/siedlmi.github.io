---
layout: post
title:  "Moralna Algebra"
date:   2020-02-04 20:58:00 +0000
categories: jekyll update
---

#wieszrozumiesz
#gruparatowaniapoziomu

![useful image](https://github.com/siedlmi/siedlmi.github.io/raw/master/_images/388px-BenFranklinDuplessis.jpg){:class="img-responsive"}

## Benjamin Franklin  
był nie tylko jednym z ojców założycieli Stanów Zjednoczonych. W swoim burzliwym życiu udało mu się zostać drukarzem, współ budowniczym pierwszej publicznej biblioteki w Stanach, ambasadorem we Francji, pierwszym Poczmistrzem Generalnym Stanów Zjednoczonych. Ufundował akademię, powołał do życia ochotniczą straż pożarną, wynalazł piorunochron, okulary dwuogniskowe oraz piec emitujący małe ilości dymu.  
Jednak dziś chciałbym wspomnieć o innym mniej znanym i oczywistym wynalazku tego wszechstronnego geniusza. Mam na myśli algebrę moralną, czyli coś, co filozof Daniel Dennett nazwałby **pompą intuicji** (lub dźwignią wyobraźni, jak wolałby polski wydawca). Mówiąc słowami Daniela - pompa intuicji jest tym dla pracy umysłowej, czym narzędzie jest dla pracy ręcznej.    

* * *  

### Algebrę moralną 
każdy z nas wykorzystuje codziennie podświadomie  podejmując różne decyzje, lub bardziej świadomie na lekcjach języka angielskiego, gdy lektor poprosi nas o sporządzenie tzw. listy pros and cons. Benjamin Franklin tak opisywał tą metodę rozumowania w `1779 roku` w odpowiedzi na list swojego siostrzeńca Jonathana Williamsa, gdy ten zapytał go o radę w sprawie ożenku:  

>Jeżeli nie jesteś pewny, zaleciłbym Ci sporządzenie listy, w której spiszesz wszystkie argumenty za i przeciw w dwóch kolumnach obok siebie. Odczekaj dwa, trzy dni, a następnie wykonaj działanie, jak w niektórych zadaniach z algebry. Przyjrzyj się powodom i motywom w obu kolumnach i zastanów, czy są względnie równoważne jeden do jednego, jeden do dwóch, jeden do trzech i tak dalej.[...] W wielu ważnych sytuacjach, w których nie byłem pewny, stosowałem taką właśnie moralną algebrę. Metoda nie jest może precyzyjna pod względem matematycznym, ale uważam ją mimo wszystko za użyteczną. Nawiasem mówiąc, sądzę, że bez opanowania tej metody nigdy się nie ożenisz. 

Nie jest to pierwszy dokument, w którym Benjamin Franklin opisuje swoją metodę podejmowania logicznych decyzji, ale bardzo ciekawie łączy się on tematem z inną dobrze znaną postacią historyczną.  
* *  *
### Karol Darwin, 
bo o nim mowa, też pewnego dnia stanął przed trudnym pytaniem, z którym musi zmierzyć się każdy młody mężczyzna: żenić się, czy może nie? Tego wiosennego dnia, `7 kwietnia 1838 roku`, młody Darwin z ciężkim sercem podzielił kartkę swojego notatnika na dwie części. Stronę zatytułował *“Oto jest pytanie”*, a nagłówki dwóch kolumn *“Żenić się”* i *“Nie żenić się”*. Fotokopię możecie obejżeć na poniższym zdjęciu:  

![useful image](https://github.com/siedlmi/siedlmi.github.io/raw/master/_images/moral_algebra.jpg){:class="img-responsive"}  

Jeśli macie problemy z rozczytaniem odręcznego pisma przyszłego ojca teorii ewolucji, poniżej zamieszczam tłumaczenie:

|---
| Żenić się | Nie żenić się |
|-|---|
| Dzieci (jak Bóg da) | Wolność podróżowania dokąd zechcę |
| Wierna towarzyszka (i przyjaciółka w starości), która będzie się mną interesować | Debaty z inteligentnymi mężczyznami w klubie |
| W każdym razie lepsza od psa | Brak przymusu odwiedzin krewnych i podobnych bzdur |
| Miłość i rozrywka | Brak problemów ekonomicznych czy innych ze względu na dzieci |
| Dom i ktoś, kto się o niego troszczy | Być może kłótnie i stracony czas |
| Muzyka i kobiece szepty | Nie da się czytać wieczorami |
| Te sprawy są dobre dla zdrowia, lecz są straszliwą stratą czasu | Otyłość i nieróbstwo |
| Ale, dobry Boże, nie mogę przez całe życie jak ta pszczoła robotnica tylko pracować, pracować, pracować, a co mi na koniec zostanie? Nic. Nie, tak nie można. Całe życie sam w brudnym, zadymionym domu w Londynie. Powinienem raczej wyobrazić sobie delikatną, wyrozumiałą żonę, kanapę, ładny kominek i książki, i może jeszczę muzykę. I porównać to z brudną rzeczywistością Grt. Marlboro Street. | Troski i odpowiedzialność |
| ... |Mniej pieniędzy na książki
| ... |Przy wielu dzieciach - konieczność zarabiania pieniędzy - za dużo pracy nie służy zdrowiu
| Żenić się, żenić się, żenić się. | Być może żonie nie spodoba się Londyn. Oznaczałoby to banicję i przemianę w leniwego, ociężałego idiotę |
|---  

  
Porównajcie sami obie kolumny i spróbujcie na ich podstawie wywnioskować jaka decyzją byłaby tą logiczną, podjętą zgodnie z zasadami algebry Franklina? Jak myślicie, jaką decyzję podjął młody Karol?  
Krótko mówiąc, pół roku później Darwin był już po ślubie ze swoją kuzynką **Emmą Wedgewood**, a ich małżeństwo zaowocowało dziesięciorgiem (sic!) dzieci. Według relacji im współczesnych był to nader szczęśliwy związek.  
  
  
“Wiesz więcej, rozumiesz lepiej”

